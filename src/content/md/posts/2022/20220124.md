---
title: 'Hola des de Foc a Terra'
date: '2022-01-24'
path: '/blog/2022/foc-a-terra'
tags: ['drafts', 'foc a terra', 'update', 'podcasts']
featured: 'false'
excerpt: "Et presentem Foc a Terra: un podcast de minories per a la majoria. Una xerrada setmanal, crítica, i entretinguda. Guiada per dos apassionats tecnològics, que t'ho explicaran tot sense filtres, tal com raja. Ah, sí, i en català."
source: ''
---

L'[Àlex](https://www.alexrodba.com) és d'aquelles persones que tan bon punt la coneixes inevitablement penses: algun dia muntarem "alguna cosa" junts. Feia temps que ens seguíem els passos, amb l'Àlex. Malgrat això, no acabàvem de trobar mai ni el què, ni el com, ni el quan. Doncs bé, tot apunta que el meu torn ha arribat i "alguna cosa" ja té nom i cognoms: es diu [Foc a Terra](https://rss.com/podcasts/focaterra/) i és un podcast en català.

## Per què?

Jo personalment, estic una mica desencisat amb el món. Sembla que tots plegats hàgim acceptat la tecnologia com un destí inevitable del progrés. Sense preguntar massa hem obert la porta de bat a bat a una bateria de productes i serveis transformadors. Falsament etiquetats com a "innovadors", aquests han reconfigurat silenciosament els pilars de la societat.

En molt poc temps ha canviat absolutament tot: hàbits, oci, rutines, relacions socials... Innumerables alteracions en menys temps del que qualsevol espècie necessitaria per aclimatar-se a una nova realitat. A més a més, no fa la pinta que tot plegat vulgui reprimir-se. Ans al contrari, cada dia que passa la tendència s'accelera.

I malgrat la seva rellevància, quasi ningú en parla d'això. Com si no estigués de moda o no anés amb nosaltres. Tots plegats hem acatat com si no hi hagués res a fer. Submisos, com si aquest fos un final ineludible que una capriciosa entitat divina ha dictat per nosaltres.

En aquest context hi manca educació. Cal explicar a tothom que aquest assortiment tecnològic no és neutre ni inofensiu, i té greus conseqüències. Algú s'ha de preguntar com pot ser que hàgim girat la societat com un mitjó i ningú hagi aixecat la mà per, almenys, contar què està passant.

## Foc a Terra

Un paper que les grans corporacions catalanes semblen haver-hi heretat a desgana, un regal no desitjat, com si els hi fes nosa. I el resultat? Per una banda, una diarrea informativa, capitanejada per uns auto proclamats "experts"; una narrativa poc elaborada, simplista, que t'acusa d'analfabet per sobre l'espatlla. Per l'altra, una constel·lació desdibuixada de "freaks" que haurien d'aixecar més la veu; gent ben versada i que saben el que diuen; però poc preocupats pel com i que pequen d'emprar un llenguatge massa especialitzat i poc accessible.

Doncs hi ha un buit que va tot sol: falten veus de "freaks" que vulguin comunicar per a les masses.

I com que sembla que ningú no ho vol fer... dos "freaks" d'estar per casa amb moltes ganes de comunicar a la resta de mortals et presentem [Foc a Terra](https://rss.com/podcasts/focaterra/): un podcast de minories per a la majoria. Mitjançant contingut proper, pretenem acostar-te la tecnologia i les noves tendències, sense embuts ni sensacionalismes en un format didàctic i divulgatiu.

Prenent el relleu històric dels populars [Fireside chats](https://en.wikipedia.org/wiki/Fireside_chats) (d’aquí el nom Foc a Terra) l'Àlex i jo t'acompanyarem cada dilluns mentre tu condueixes, planxes, o camines cap a la pròxima reunió. Una xerrada setmanal, crítica, entretinguda, i polèmica. Guiada per dos apassionats tecnològics, que t'ho explicaran tot sense filtres, tal com raja.

Ah, sí, i per si no ho havies notat, exclusivament en català.

No dubtis en [seguir-nos a Twitter](https://twitter.com/foc_a_terra) i [subscriure't](https://podcasts.apple.com/es/podcast/foc-a-terra/id1604172036) per ser el primer en escoltar-nos. T’hi esperem.
